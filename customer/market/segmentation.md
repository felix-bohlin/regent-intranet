# Segmentering

##  Förstå kundens behov och brister

Som vi ser det är grunden i all försäljning att verkligen på djupet förstå den potentiella kundens behov och situation. Om du vill lyckas föra en människa mot ett bestämt mål måste du först möta henne där hon är. Och för att sedan kunna hjälpa henne måste du visserligen förstå mer än vad hon gör men först och främst måste du förstå det hon förstår.
När du förstår dina kunder vill du sedan kunna ”bunta ihop” grupper av kunder utifrån ett behovsperspektiv, d.v.s. identifiera kunder med liknande behov och brister:

- Behov = kunden är medveten om sitt behov, söker produkter och tjänster som lösning på behovet.
- Brist = kunden är ännu inte medveten om sitt behov, du kan väcka kundens medvetande som sin brist. Kundens brist blir då till ett behov.

Den här grupperingen av kunder utifrån deras liknande behov och situation är grunden i segmenteringsarbetet för att skapa relevanta kundsegment. I din segmenteringsmodell behöver du effektivt kunna identifiera vilken pain (graden av behov eller brist) och vilken intäktspotential respektive kund och kundgrupp (kundsegment) har.

##  Segmenteringen

Marknad ansvarar för att kontinuerligt arbeta för en effektiv faktabaserad kundsegmentering. Syftet är att öka intäktsflödena. Processen är denna: ([https://www.lucidchart.com/documents/edit/9e1f2012-3db2-431a-b61f-688c03f32aba/52](https://www.lucidchart.com/documents/edit/9e1f2012-3db2-431a-b61f-688c03f32aba/52))

###  1. Synliggör uppenbar intäktspotential och identifiera kännetecken för de bästa kunderna

Kundsegmenteringen behöver vila på en faktabaserad grund. Det går inte att göra en faktabaserad segmentering utan att först ha den faktabaserade kundanalysen på plats. Syftet med den faktabaserade kundanalysen är tvådelat:

- Synliggöra uppenbar intäktspotential
- Identifiera kännetecken för de bästa kunderna

Synliggöra uppenbar intäktspotential. Utifrån den faktabaserade kundanalysen identifierar du uppenbar intäktspotential. Det är sådana intäkter som du ska hämta hem innan du gör någonting annat. Exempel på uppenbar intäktspotential är:

- Identifiera och stoppa oönskade utflöden av kunder.
- Identifiera och återaktivera tidigare aktiva kunder.
- Identifiera uppenbar korsförsäljningspotential.

Identifiera kännetecken för de bästa kunderna. Utifrån den faktabaserade kundanalysen lyfter du ut dina bästa kunder och djupanalyserar dessa. Dina bästa kunder är de kunder som ligger i linje med ditt bolags övergripande strategi och de kunder som har det mest önskvärda köpbeteendet.
Identifiera dessa kunder, lyft fram dem. Exempel på reflekterande frågor är: Vad har de köpt och när? Hur har de utvecklats som kunder? Vilka är era insikter om dessa kunder? Vad kännetecknar dessa kunder? Vilka 1-3 faktorer avgör om en kund är rätt för er? Vilken data kan synliggöra om ett bolag är rätt för er?

###  2. Identifiera parametrar för att bedöma intäktspotential

Utifrån den faktabaserade kundanalysen vet du vilka dina bästa kunder är som bevisligen har köpt mycket från er och som haft ett önskat köpbeteende. Vad ser du såhär i efterhand för parametrar som kan förklara varför de här kunderna köpte mycket från er? Håll det enkelt, vanligen behövs inte mer än 1-3 parametrar. Exempel på reflekterande frågor: Är det typ av bolag? Bransch? Stark tillväxt eller stort tapp i omsättning? Kraftigt konkurrensutsatt marknad? Er relation till ambassadören hos kunden? Mogna inköpsfunktioner? Många anställda? Flera geografiska sites? Annat?
När du tittar på dina bästa kunder som bevisligen köpt mycket från dig – vad ser du? Vad förklarar att just dessa kunder har valt att spendera mycket hos dig? När du förstår det, då förstår du vad du ska titta på hos dina övriga kunder och ute i den potentiella marknaden för att kunna prioritera och fokusera dina säljresurser där du får ut mest effekt.

###  3. Identifiera parametrar för att bedöma kundens pain

”No pain, no gain”. Så vid det här laget vet du vad som kännetecknar rätt typ av bolag för dig och dessutom vet du om en kund besitter stor eller liten intäktspotential. Nu är frågan om kunden verkligen har behov av dina produkter och tjänster, eller om det mest är du som vill ha kunden. Du behöver förstå kundens grad av smärta ”pain”. Om kunden inte har någon smärta eller om du inte lyckas väcka en smärta, då blir det ingen affär. Då blir det på sin höjd ett intressant och givande samtal.
Återigen ta avstamp i den faktabaserade kundanalysen och dina bästa kunder. Vad ser du? När du tittar på dina bästa kunder och funderar kring smärta, vad gjorde att just dessa kunder köpte och köper så mycket från dig? Hur var din väg in på kunden? Vem pratade du med? Vad tryckte hon eller han på? Här måste du komma på djupet, vad var det som gjorde att just dessa kunder köpte mycket av dig?
1-3 saker, inte mer. Det är nästan alltid 1-3 saker som är helt avgörande. När du får fram dessa, då är det dessa saker du ska försöka identifiera tidigt i säljprocessen, gärna till och med innan du träffar kunden. Dessa 1-3 parametrar är vattendelare. När du förstår vad du ska lyssna efter, så kan du tidigt börja prioritera och skapa grupper av kunder som du ska bearbeta.
Nu har du allt du behöver för att sätta en effektiv segmenteringsmodell att implementera så att du kan börja jobba med din faktabaserade segmentering. Nu vet du vad du ska titta efter så att du så tidigt det bara går kan prioritera bort kunder som du inte ska fokusera på och istället lägga allt krut på rätt kunder.
